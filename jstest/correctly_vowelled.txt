 وْهَزْ الرُّوحْ القُدُسْ يَسُوعْ لِلخْلَاء بَاشْ ابْلِيسْ يْجَرّْبُو.
وْصَامْ أَرْبْعِينْ يُومْ وْأَرْبْعِينْ لِيلَة حَتَّى لِينْ جَاعْ.
قْرُبْلُو إِبْلِيسْ وْقَالُّو: «إِذَا كَانْ إِنْتِ إِبْنْ اللهْ، قُولْ لِلحْجَرْ هَاذَا يْوَلِّي خُبْزْ.»
يَاخِي جَاوْبُو يَسُوعْ: «مَكْتُوبْ في الكْتَابْ المُقَدَّسْ: مُوشْ بِالخُبْزْ بَرْكْ يْعِيشْ الإِنْسَانْ، آمَا بْكُلْ كِلْمَة تُخْرُجْ مِنْ عِنْدْ اللهْ.»
وْهَزُّو ابْلِيسْ لِلقُدْسْ، وْوَقّْفُو عْلَى حَرْفْ السْطَحْ مْتَاعْ الهَيْكِلْ،
وْقَالُّو: «كَانِكْ إِنْتِ إِبْنْ اللهْ ارْمِي رُوحِكْ الُّوطَا، عْلَى خَاطِرْ مَكْتُوبْ فِي الكْتَابْ المُقَدَّسْ: يْوَصِّي مْلَايِكْتُو عْلِيكْ، بِينْ يْدِيهُمْ يْهِزُّوكْ بَاشْ مَا تُضْرُبِشْ سَاقِكْ فِي حَجْرَة.»
جَاوْبُو يَسُوعْ: «مَكْتُوبْ زَادَا: "مَا تْجَرِّبْشْ الرَّبْ إِلَاهِكْ."»
زَادْ هَزُّو ابْلِيسْ وْحَطُّو فُوقْ جْبَلْ عَالِي بَرْشَة، وْوَرَّاهْ المَمَالِكْ مْتَاعْ الدِّنْيَا الكُلْهَا وِالمَجْدْ الِّي فِيهُمْ،
وْقَالُّو: «نَعْطِيكْ الشَّيْء هَاذَا الكُلُّو، إِذَا كَانْ تَهْبِطْ عْلَى رْكَايْبِكْ وْتُسْجُدْلِي.»
يَاخِي جَاوْبُو يَسُوعْ: «إِبْعِدْ عْلِيَّ يَا شِيطَانْ! عْلَى خَاطِرْ مَكْتُوبْ فِي الكْتَابْ المُقَدَّسْ، لِلرَّبْ إِلَاهِكْ وَحْدُو تُسْجُدْ، وْهُوَ وَحْدُو تِعْبْدُ.»
وْخَلَّاهْ ابْلِيسْ وِمْشَى، وْجَاتْ المْلَايْكَة وِبْدَاتْ تِخْدِمْ فِيهْ.
وْكِسْمَعْ يَسُوعْ الِّي يُوحَنَّا تْشَدْ رْجَعْ لِلْجَلِيلْ.
وِكِبْعِدْ مِالنَّاصْرَة وِمْشَى وِسْكِنْ فِي كَفْرْنَاحُومْ الِّي عْلَى البْحَرْ فِي مَنْطِقْةْ زَبُولُونْ وْنَفْتَالِي،
بَاشْ يْتِمْ الشَّيْء الِّي قَالُو النَّبِي إِشَعْيَاءْ:
«أَرْضْ نَفْتَالِي وْأَرْضْ زَبُولُونْ، عْلَى البْحَرْ فِيِ ثْنِيَة الأُرْدُنْ، أَرْضْ الجَلِيلْ إِلِّي يِعِيشُوفِيهَا الشْعُوبْ الأُخْرِينْ!
الشَّعْبْ الِّي عَايِشْ فِي الظْلَامْ، شَافْ نُورْ عْظِيمْ، وِلِّي قَاعْدِينْ فِي أَرْضْ المُوتْ وِالظُّلْ مْتَاعْهَا، النُّورْ ضْوَى عْلِيهُمْ.»
وْمِالوَقْتْ هَاذَاكَا بْدَا يَسُوعْ يْبَشِّرْ وِيْقُولْ: «تُوبُوا، رَاهِي مَمْلِكْةْ السْمَاوَاتْ قُرْبِتْ.»
وْكِكَانْ يَسُوعْ يِمْشِي عْلَى شَطْ البُحَيْرَة مْتَاعْ الجَلِيلْ، شَافْ زُوزْ إِخْوَة هُومَا سِمْعَانْ الِّي يْعَيّْطُولُو بُطْرُسْ وْخُوهْ أَنْدَرَاوُسْ يَرْمِيوْ فِي الشْبَاكْ فِي البُحَيْرَة، عْلَى خَاطِرْهُمْ كَانُوا صَيَّادَا.
وْقَالِلْهُمْ: «تَبّْعُونِي وْآنَا بَاشْ نْرُدْكُمْ صَيَّادَا مْتَاعْ نَاسْ.»
وْبِالوَقْتْ خَلَّاوْ الشْبَاكْ مْتَاعْهُمْ وْتَبّْعُوهْ.
وْهُوَ مَاشِي مِالغَادِي شَافْ زُوزْ إِخْوَة أُخْرِينْ: يَعْقُوبْ وِلْدْ زَبَدِي وْخُوهْ يُوحَنَّا كَانُوا فِي الفْلُوكَة مْعَ بُوهُمْ يْصَلّْحُوا فِي الشْبَاكْ، يَاخِي عَيْطِلْهُمْ.
وْبِالوَقْتْ خَلَّاوْ بُوهُمْ فِي الفْلُوكَة وْتَبّْعُوهْ.
وْدَارْ يَسُوعْ فِي مَنْطِقْةْ الجَلِيلْ الكُلْهَا يْعَلِّمْ وُسْطْ مَعَابِدْ اليْهُودْ مْتَاعْهُمْ، وِيْبَشِّرْ بِالإِنْجِيلْ مْتَاعْ مَمْلِكْةْ اللهْ وْيِشْفِي فِي النَّاسْ مِالأَمْرَاضْ وِالوْجَايِعْ الكُلْهَا.
وْتِنْشَرْ خَبْرُو فِي سُورْيَة الكُلْهَا. وْجَابُولُو المُرْضَى بْكُلْ أَنْواعْ أَمْرَاضْهُمْ ، وِلِّي سَاكْنِتْهُمْ الشْوَاطِنْ وِالمَصْرُوعِينْ وِالمَشْلُولِينْ، وِشْفَاهُمْ الْكُلْ.
وْتَبّْعُوهْ بَرْشَة نَاسْ مِنْ الجَلِيلْ وِالمَنْطْقَة الِّي تِتْسَمَّى العَشْرَة مُدُنْ وْأُورْشَلِيمْ وِاليَهُودِيَّة وِالمَنْطْقَة الِّي فِي الجِيهَة الأُخْرَى مْتَاعْ الأُرْدُنْ.
